Retrospektiivi on projektin tai yleensä projektin iteraation (esim. sprintin) lopussa pidettävä tapaaminen, jonka tarkoituksena on keskustella ko. retron kattamasta projektista tai ajanjaksosta. Aiheena on onnistumiset, epäonnistumiset, sekä kehityskohteet. Retrospektiiviin löytyy valtava määrä erilaisia tekniikoita, esimerkiksi alla olevat, joista valitaan aina omaan projektiin/tiimiin parhaiten sopiva. 

“Start, Stop, Continue, More of, Less of Wheel”-retrospektiivitekniikassa piirretään ympyrä, joka jaetaan start, stop, continue, more of ja less of nimisiin sektoreihin. Näihin sektoreihin pyritään löytämään kuhunkin otsikkoon liittyviä asioita retron kattamalta ajanjaksolta. Ympyrän valmistumisen jälkeen keskustellaan mitä muutoksia halutaan mahdollisesti ottaa käytäntöön.

“Glad, Sad, Mad”-retrospektiivitekniikassa korostuu sellaiset ongelmat/onnistumiset, jotka ovat tiimin mielestä jollain tapaa merkittävimpiä. Sprintin aikana esille tulleet ongelmat, muutokset, sekä huomiot kerätään, ja kategorisoidaan glad, sad ja mad kategorioihin. Tämän jälkeen tiimi äänestää mistä ongelmista he haluavat keskustella. Sitten asioista keskustellaan järjestyksessä eniten ääniä saaneista vähiten ääniä saaneisiin, kunnes kaikki kohdat on käyty läpi, tai kunnes aika loppuu.
